बंदर का कलेजा ।
किसी नदी के किनारे एक बहुत बड़ा पेड़ था ।  उस पर एक बंदर रहता था  ।  उस पेड़ पर बड़े मीठे-रसीले फल लगते थे  ।  बंदर उन्हें भरपेट खाता और मौज उड़ाता ।  वह अकेला ही मजे में दिन गुजार रहा था  ।   एक दिन एक मगर कहीं से निकलकर उस पेड़ के तले आया , जिस पर बंदर रहता था ।  पेड़ पर से बंदर ने पूछ, 'तू कौन है भाई'   ?  मगर ने बंदर की ऒर देखकर कहा, 'मैं मगर हूं ।  बड़ी दूर से आया हूं  ।  खाने की तलाश में यूं ही धूम रहा हूं '  ।  बंदर ने कहा , ' यहां खाने की कोई कमी नहीं है  ।  इस पेड़ पर ढेरों फल लगते हैं  ।  चखकर देखो ।  अच्छे लगे तो मैं और दूंगा  ।  जितने जी चाहें खाऒ ' ।  यह कह कर बंदर ने कुछ फल तोड़कर मगर की ऒर फेंक दिए  ।  मगर ने उन्हें चखकर कहा , ' वाह, ये तो बड़े मजेदार हैं '  ।  बंदर ने और भी ढेर से फल गिरा दिए ।  मगर उन्हें भी चट कर गया और बोला , ' कल फिर आउंगा  ।  फल खिलाऒगे '   ?  बंदर ने कहा , 'क्यों नहीं   ?  तुम मेरे मेहमान हो ।  रोज आऒ और जितने जी चाहें खाऒ '  ।  अगर अगले दिन आने का वादा करके चला गया  ।  दूसरे दिन मगर फिर आया  ।   उसने भरपेट फल खाए और बंदर के साथ गपशप करता रहा  ।  बंदर अकेला था  ।  एक दोस्त पाकर बहुत खुश हुआ  ।  अब तो मगर रोज आने लगा  ।  मगर और बंदर दोनों भरपेट फल खाते और बड़ी देर तक बातचीत करते रहते  ।  एक दिन यूं ही वे अपने-अपने घरों की बातें करने लगे  ।  बातों-बातों में बंदर ने कहा कि , ' मगर भाई मैं दुनिया में अकेला हूं और तुम्हारे जैसा मित्र पाकर अपने को भाग्यशा ली समझता हूं '  ।  मगर ने कहा कि मैं तो अकेला नहीं हूं  ।  घर में मेरी पत्नी है  ।  नदी के उस पार हमारा घर है  ।  बंदर ने कहा, 'तुमने पहले क्यों नहीं बताया कि तुम्हारी पत्नी है  ।  मैं भाभी के लिए भी फल भेजता '  ।  मगर ने कहा कि वह बड़े शौक से अपनी पत्नी के लिए ये रसीले फल ले जाएगा ।  जब मगर जाने लगा तो बंदर ने उसकी पत्नी के लिए बहुत से पके हुए फल तोड़कर दिए  ।  उस दिन मगर अपनी पत्नी के लिए बंदर की यह भेंट ले गया  ।  मगर की पत्नी को फल बहुत पसंद आए  ।  उसने मगर से कहा कि वह रोज इसी तरह रसीले फल लाया करे  ।  मगर ने कहा कि वह कोशिश करेगा  ।  धीरे-धीरे बंदर और मगर में गहरी दोस्ती हो गई  ।  मगर रोज बंदर से मिलने जाता  ।  जी भरकर फल खाता और अपनी पत्नी के लिए भी ले जाता  ।  मगर की पत्नी को फल खाना अच्छा लगता था पर अपने पति का देर से घर लौटना उसे पसंद नहीं था  ।  वह इसे रोकना चाहती थी  ।  एक दिन उसने कहा , 'मुझे लगता है तुम झूठ बोलते हो  ।  भला मगर और बंदर में कहीं दोस्ती होती है  ?  मगर तो बंदर को मारकर खा जाते हैं '  ।  मगर ने कहा कि 'मैं सच बोल रहा हूं  ।  वह बंदर बहुत भला है  ।  हम दोनों एक-दूसरे को बहुत चाहते  हैं ।  बेचारा रोज तुम्हारे लिए इतने सारे बढ़िया फल भेजता है  ।  बंदर मेरा दोस्त न होता तो मैं ये फल कहां से लाता  ।  मैं खुद तो पेड़ पर चढ़ नहीं सकता '  । मगर की पत्नी बड़ी चालाक थी  ।  उसने सोचा , 'अगर वह बंदर रोज-रोज इतने मीठे फल खाता है तो उसका मांस कितना मीठा होगा  ।  यदि वह मिल जाए तो कितन मजा आए '  ।  यह सोचकर उसने मगर से कहा , ' एक दिन तुम अपने दोस्त को घर ले आऒ  ।  मैं उससे मिलना चाहती हूं  ' । मगर ने कहा, 'नहीं, नहीं, यह नहीं हो सकता है ।  वह तो जमीन पर रहने वाला जानवर है ।  पानी में तो डूब जाएगा  ' । उसकी पत्नी ने कहा, 'तुम उसको न्योता तो दो ।  बंदर चालाक होते हैं ।  वह यहां आने का कोई न कोई उपाए निकाल ही लेगा  ' । मगर बंदर को न्योता नहीं देना चाहता था ।  परंतु उसकी पत्नी रोज उससे पूछती कि बंदर कब आएगा ।  मगर कोई न कोई बहाना बना देता ।  ज्यों-ज्यों दिन गुजरने जाते बंदर के मांस के लिए मगर की पत्नी की इच्छा तीव्र होती जाती । मगर की पत्नी ने एक तरकीब सोची ।  एक दिन उसने बीमारी का बहाना किया और ऐसे आंसू बहाने लगी मानो उसे बहुत दर्द हो रहा है ।  मगर अपनी पत्नी की बीमारी से बहुत दुखी था ।  वह उसके पास बैठकर बोला, 'बताऒ मैं तुम्हारे लिए क्या करूं  ' । पत्नी बोली, 'मैं बहुत बीमार हूं मैंने जब वैद्य से पूछा तो उसने बताया जब तक मैं बंदर का कलेजा नहीं खाउंगी मैं ठीक नहीं हो सकती हूं । बंदर का कलेजा' मगर ने आश्चर्य से पूछा । मगर की पत्नी ने कराहते हुए कहा, 'हां, बंदर का कलेजा ।  अगर तुम चाहते हो कि मैं बच जाउं तो अपने मित्र बंदर का कलेजा लाकर मुझे खिलाऒ  ' । मगर ने दुखी होकर कहा, 'यह भला मैं कैसे कर सकता हूं ।  मेरा वही तो एक मित्र है ।  उसको भला मैं कैसे मार सकता हूं  ' । पत्नी ने कहा, 'अच्छी बात है ।  अगर तुमको तुम्हारा दोस्त ज्यादा प्यारा है तो तुम उसी के पास जाकर रहो ।  तुम तो चाहते हो मैं मर जाउं  ' । मगर संकट में फंस गया ।  उसकी समझ में नहीं आ रहा था कि वह क्या करे ।  बंदर का कलेजा लाता है तो उसका प्यारा दोस्त मारा जाएगा ।  नहीं लाता है तो उसकी पत्नी मर जाती है । 
वह रोने लगा और बोला, 'मेरा एक ही तो दोस्त है ।  उसकी जान मैं कैसे ले सकता हूं  ' । पत्नी ने कहा, 'तो क्या हुआ तुम मगर हो ।  मगर तो जीवों को मारते ही हैं  ' । मगर जोर-जोर से रोने लगा ।  उसकी बुद्धि काम नहीं कर रही थी ।  पर इतना वह जरूर जानता था कि पति को पत्नी की देखभाल करनी चाहिए ।  उसने तय किया कि वह अपनी पत्नी का जीवन जैसे भी हो बचाएगा ।  यह सोचकर वह बंदर के पास गया ।  बंदर मगर का रास्ता देख रहा था । उसने पूछा, 'क्यों दोस्त आज इतनी देर कैसे हो गई  ?  सब कुशल तो है न  ? ' मगर ने कहा, 'मेरा और मेरी पत्नी का झगड़ा हो गया है ।  वह कहती कि मैं तुम्हारा दोस्त नहीं हूं क्योंकि मैंने तुम्हें अपने घर नहीं बुलाया है ।  वह तुमसे मिलना चाहती है ।  उसने कहा है कि मैं तुमको अपने साथ ले जाउं ।  अगर नहीं चलोगे तो वह मुझसे फिर झगड़ेगी  ' । बंदर से हंस कर कहा, 'बस इतनी सी बात थी ।  मैं भी भाभी से मिलना चाहता था ।  पर मैं पानी में कैसे चलूंगा  ?  मैं तो डूब जाउंगा  ' । मगर ने कहा, ' उसकी चिंता मत करो ।  मैं तुमको अपनी पीठ पर बैठाकर ले जाउंगा  ' ।  बंदर राजी हो गया ।  वह पेड़ से उतरा और उछलकर मगर की पीठ पर सवार हो गया । नदी के बीच में पहुंचकर मगर आगे जाने की बजाए पानी में डुबकी लगाने को था कि बंदर डर गया और बोला, 'क्या कर रहे हो भाई  ?  डुबकी लगाई तो मैं डूब जाउंगा  ' । 
मगर ने कहा, 'मैं तो डुबकी लगाउंगा ।  मैं तुमको मारने ही तो लाया हूं  ' । यह सुनकर बंदर संकट में पड़ गया ।  उसने कहा , ' क्यों भाई मुझे क्यों मारना चाहते हो  ?  मैंने तुम्हारा क्या बिगाड़ा है  ? '  मगर ने कहा, 'मेरी पत्नी बीमार है ।  वैद्य ने उसका एक ही इलाज बताया है ।  यदि उसको बंदर का कलेजा मिल जाए तो वह बच जाएगी ।  यहां और कोई बंदर नहीं है ।  मैं तुम्हारा कलेजा ही अपनी पत्नी को खिलाउंगा  ' । पहले तो बंदर भौचक्का रह गया ,  फिर उसने सोचा केवल चालाकी से अपनी जान बचाई जा सकती है । उसने कहा, 'मेरे दोस्त यह बात तुमने पहले क्यों नहीं बताई ।  मै तो भाभी को बचाने के लिए अपना कलेजा खुशी-खुशी दे देता ।  लेकिन वह तो नदी किनारे पेड़ पर टंगा है ।  मैं उसे हिफाजत के लिए वहीं रखता हूं ।  तुमने पहले ही बता दिया होता तो मैं उसे साथ ले आता  ' । 'यह बात है  ' ।  मगर बोला ।  'हां, जल्दी वापस चलो ।  कहीं तुम्हारी पत्नी की बीमारी बढ़ न जाए  ' । मगर वापस पेड़ की ऒर तैरने लगा और बड़ी तेजी से वहां पहुंच गया ।  किनारे पहुंचे ही बंदर छलांग मारकर पेड़ पर चढ़ गया ,  उसने हंसकर मगर से कहा, 'जाऒ मूर्खराज अपने घर लौट जाऒ ।  अपनी दुष्ट पत्नी से कहना कि तुम दुनिया के सबसे बड़े मूर्ख हो ।  भला कोई अपना कलेजा निकालकर अलग रख सकता है  ' । 
